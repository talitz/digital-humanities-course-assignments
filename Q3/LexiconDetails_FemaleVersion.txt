משעני, דרור
(1975)
 
עורך, סופר, מתרגם וחוקר ספרות

נולד בחולון וגדל בה. סיים תואר ראשון בספרות ובמשפטים באוניברסיטה העברית בירושלים, ותואר שני בספרות עברית באוניברסיטת בן-גוריון בנגב. מאז 2008 משמש כעורך ספרות המקור וספרות המתח והבלשים בהוצאת כתר, ומורה בחוג לספרות באוניברסיטת תל אביב.

פירסם פרקים בספרי מחקר העוסקים בקונפליקט הזהות המזרחית בספרות, בספרות בלשית, ועוד. ב-1999 זכה בתחרות הסיפור הקצר של עיתון הארץ. ב-2002 זכה בפרס שלישי בתחרות הסרט הקצר של פסטיבל הסרטים בקאן (על הסרט שאלות של פועל מת). ב-2011 ראה אור ספר הפרוזה הראשון שלו, תיק נעדר (כתר), רומן מתח שבמרכזו דמות הבלש. הספר התקבל באהדה רבה בארץ, והוא זוכה להתעניינות נרחבת בכמה מדינות בעולם. היה מועמד לפרס מטעם איגוד סופרי המתח הבריטיים, וזכויות התרגום שלו נמכרו לשפות רבות.  
ב-2006 ראה אור ספרו בכל העניין המזרחי יש איזה אבסורד. ספר מחקרי-ביקורתי זה עוסק בהופעת נושא המזרחיות בשיח התרבותי, הספרותי והפוליטי הישראלי ובמשמעויותיו, דרך עיון ברומנים של הסופרים קנז, יהושע ועוז. כמה מהמבקרים ציינו שהספר מקורי, חשוב ומעורר פולמוס, וכי טענותיו המורכבות של משעני מנוסחות באופן קולע. מבקרים אחרים טענו כי הוא חוטא בעמדה מזרחית מהותנית, וכי אינו מנסח באופן חיובי ועצמאי מיהו מזרחי ומהי מזרחיות.
תירגם מצרפתית שני טקסטים של פילוסופים צרפתים, שיצאו בעברית בכרך אחד: "מות המחבר" של רולאן בארת ו"מהו מחבר" של מישל פוקו (2005), וכן את ערבי פריז לרולאן בארת (2004).

 
אופיר, עדי. "פוקו הטוניסאי". הארץ ספרים. 21.12.2005. 46, 48; חבר, חנן. "בין ניכוס לחתרנות". מחקרי ירושלים בספרות עברית כ"ב. 2008. 592-588; סומק, רוני. "כדור בראש". עתון 77 309­-310. אפריל-מאי 2006. 11.